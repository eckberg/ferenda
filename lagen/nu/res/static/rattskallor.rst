Om rättsinformation, rättskällelära och juridisk metod
======================================================
      
Ett av målen med lagen.nu är att det ska bli enklare för en enskild
privatperson att ta reda på vad lagen säger om en viss frågeställning
genom att publicera rättsinformation såsom lagtexter och
rättsfallsreferat. Men tyvärr räcker inte det om man inte vet var man
ska börja. Ett problem är att juridik är rätt komplext -- det finns en
anledning till att den svenska juristutbildningen är 4½ år lång, och
den är svårt att summera allt här. Det viktigaste att veta är kanske
att det inte alltid finns ett givet svar. Jurister, som sysslar med
att ta reda på vad lagen (eller "gällande rätt") säger, konstaterar
ofta att "rättsläget är oklart".

Grundläggande begrepp
---------------------
      
*Rättsinformation* är all information som kan användas för att ta reda
på vad gällande rätt är. *Rättskällelära* är reglerna om vilken
information som är rättsinformation, och vilken information som har
företräde vid konflikter. *Juridisk metod*, slutligen, är den
arbetsmetod som jurister använder för att tillämpa rättsinformation
enligt rättskälleläran på en konkret frågeställning, för att ge ett
juridiskt underbyggt svar. Själva arbetet kallas ofta
rättsutredning.</p>

Rättskällelära
--------------

Rättskälleläran finns inte officiellt nedskriven någonstans,
men i princip finns det fyra centrala rättskällor i svensk rätt:

# Lagtext: Det här är den viktigaste rättskällan, och den som
  man har som utgångspunkt när man gör en rättsutredning. "Lag" i
  vid bemärkelse är alla *bindande normer*, dvs generella
  regler som gäller för alla (eller åtminstone de som normerna
  säger sig gälla för). I Sverige innefattar det alla
  författningar som ges ut i publikationsserien `Svensk Författningssamling (SFS) <http://62.95.69.3/>`_,
  alla föreskrifter som myndigheter ger ut i sina egna `författningssamlingar <http://www.lagrummet.se/rattsinformation/forfattningar/>`_,
  och alla EG-förordningar. Utöver detta finns även EG-direktiv
  och internationella konventioner, som visserligen innehåller
  generella regler, men som inte är direkt bindande i sig, utan
  måste *inkorporeras* i svensk rätt genom att infogas i en
  författning. "Lag" i snäv bemärkelse är en viss typ av
  författning i SFS, som beslutas av riksdagen, till skillnad från
  förordningar (som beslutas av regeringen -- förväxla dock inte
  dessa med EG-förordningar). I lagen.nu finns alla författningar
  som ingår i SFS, men inte myndighetsföreskrifter eller
  EG-förordningar.
	
# Förarbeten: I arbetet med att ta fram en ny lag (eller att ändra en
  befintlig) görs `utredningar i olika omgångar
  <http://www.lagrummet.se/lar-dig-mer/forarbeten/>`_. Dessa
  utredningar kallas för förarbeten (eller ibland lagmotiv), och
  innehåller ofta mycket information om hur lagen är tänkt att tolkas
  och användas. Enligt den etablerade svenska rättskälleläran väger
  förarbetena tungt (om än inte tyngre än själva lagtexten) och
  juridiska resonemang stödjer sig ofta på uttalanden i
  förarbetena. Beroende på rättsområdet kan förarbetenas betydelse
  vara större eller mindre. Exempelvis kan en straffrättslig
  argumentation för fällande dom inte förlita sig enbart på förarbeten
  -- där måste det tydligt framgå från lagtexten att handlingen varit
  brottslig.
	
# Domstolspraxis: När en domstol tillämpat en rättsregel från en
  lagtext i ett konkret fall får detta en viss prejudicerande effekt
  -- efterföljande domstolar kommer att döma efterföljande liknade
  fall på samma sätt. I vissa fall växer nya rättsregler fram på detta
  sätt, som fyller i och kompletterar lagtexten. Styrkan i denna
  prejudicerande effekt beror på många saker, men framförallt på
  vilken domstol det är -- domar från de högsta instanserna (Högsta
  domstolen och Regeringsrätten) samt specialdomstolarna
  (Arbetsdomstolen, Marknadsdomstolen, Miljööverdomstolen och
  Migrationsöverdomstolen) väger alltid tyngst. Domar i de lägsta
  instanserna (tings- och länsrätt) har i princip ingen prejudicerande
  effekt. När man läser ett domslut är det viktigt att inte tolka in
  för mycket i domstolens beslut -- domstolen tar ofta fasta på många
  olika omständigheter i det konkreta fallet i sina resonemang, vilket
  gör det svårt att använda domslutet som vägledning inför ett senare
  fall, om inte samtliga de relevanta omständigheterna är likadana.

# Doktrin: Avhandlingar och andra arbeten inom ett visst rättsområde
  som skrivs av rättsvetare - vanligen professorer som har
  specialiserat sig på detta område. Innan en viss fråga har
  behandlats i domstol har ofta själva frågeställningen behandlats i
  doktrinen, med en rekommendation om hur den bör avgöras. Olika
  författare kan ha olika uppfattning om hur en fråga bör avgöras, och
  domstolen är fri att ignorera doktrinen, men kan också välja att
  stödja sitt resonemang på vad en författare uttalat i en
  avhandling.

Juridisk metod
--------------

Inte heller den juridiska metoden finns officiellt fastslagen (och man
kan nog inte ens prata om *en* juridisk metod), men kanske kan
den sammanfattas i tre steg:

# Ta reda på all relevant rättsinformation -- all lagtext,
  rättsfall, förarbetsuttalanden, m.m. som berör
  frågeställningen.

# Tillämpa de funna rättsreglerna på den aktuella frågeställningen
  genom att tolka dem -- och här kan man tolka på många olika sätt
  (enligt den språkliga lydelsen, enligt den systematik som
  lagstiftningen i helhet har, enligt vad lagstiftaren kan tänkas ha
  haft i tankarna när lagen skrevs, m.m.)

# Argumentera för varför just det rättsinformationsurval
och den rättsregeltolkning man gjort är den rätta.

Regelkonflikter
---------------

Det är inte ovanligt att olika rättskällor säger emot
varandra. Särskilt problematiskt kan det bli med lagtext, där
olika paragrafer i olika lagar tycks säga emot varandra. För att
lösa sådana konflikter finns tre predecensregler:

# Författningar med högre rang går före de med lägre rang (*lex
  superior*): Grundlag gäller framför vanlig lag, som gäller framför
  förordning, som gäller framför myndighetsföreskrift. Såvida inte
  författningen med högre rang uttryckligen säger att andra
  författningar har företräde -- ett exempel är `Personuppgiftslagens
  2 § <http://rinfo.lagrummet.se/publ/sfs/1998:204#P2>`_.

# Specifika författningar går före generella (*lex specialis*)

# Senare författningar går före tidigare (*lex posterior*)

Rättsområden
------------

Det första steget i en rättsutredning är ofta att analysera vilket
eller vilka rättsområden frågan berör. En grov uppdelning kan göras
mellan civilrätt, som är alla regler som rör juridiska förhållanden
enskilda emellan (anställningsförhållanden, äktenskap, avtal, köp och
ägande av fast och egendom, skulder, med mera), och offentlig rätt,
som rör alla förhållanden mellan den enskilde och det allmäna (stat
och kommun). Inom dessa områden finns sedan mer specialiserade
områden, som fastighetsrätt eller skatterätt.

Hur går man vidare?
-------------------

Lagen.nu kan inte hjälpa till med svar på konkreta juridiska
frågor. Men några vägar vidare är:

* Ställ frågor och diskutera -- exempelvis på `Lawline
  <http://www.lawline.se/>`_, `Jureka <http://jureka.net/>`_ eller
  `Juridikfokus <http://www.juridikfokus.se/juridikfokus/om/>`_.</li>
	  
* Läs någon introduktion till juridik -- exempelvis `Bli inte blåst
  <http://www.manpocket.se/Bocker/Bokpresentationssida/?Isbn=9789172320505>`_
  eller `Juridik till vardags
  <http://www.bokus.com/b/9789146211433.html>`_.</li>

* Gå en introduktionskurs -- exempelvis `juridisk översiktskurs
  <http://www.juridicum.su.se/jurweb/utbildning/kurser.asp?MomentID=2193&amp;Frist=1&amp;Takt=50>`_
  vid Stockholms Universitet.</li> </ul>
