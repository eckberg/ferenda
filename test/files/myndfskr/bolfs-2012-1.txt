Bolagsverkets
författningssamling		
		

	  

ISSN 1652 6074

Utgivare: Per Nordström
Bolagsverket, 851 81 Sundsvall

BOLFS 2012:1

Patentombudsnämndens allmänna råd med vägledande
regler om god patentombudssed enligt 5 § lagen (2010:1052)
om auktorisation av patentombud;

Utkom från trycket
den 13 mars 2012

beslutade den 26 januari 2012.
	 Patentombudsnämnden beslutar med stöd av 21 § andra stycket förordningen
(2010:1053) om auktorisation av patentombud följande allmänna råd.
Vägledande regler om god patentombudssed
1. Allmänt om de vägledande reglerna
Dessa regler gäller för den som är verksam som auktoriserat patentombud.
Auktoriserat patentombud är den som yrkesmässigt lämnar biträde i
patenträttsliga angelägenheter och som auktoriserats enligt bestämmelserna
i lagen (2010:1052) om auktorisation av patentombud (patentombudslagen).
Auktoriserat patentombud kan antingen vara den som verkar som ett i
förhållande till en uppdragsgivare fristående patentombud eller den som i
egenskap av anställd biträder sin arbetsgivare i frågor av det angivna slaget.
Enligt 5 § patentombudslagen ska ett auktoriserat patentombud iaktta
god patentombudssed. Vad som avses med god patentombudssed framgår
inte närmare av lagen. De förevarande reglerna bygger istället på normer
för god ombudssed som har utvecklats i praxis och som tillämpas av de
branschföreningar som organiserar ombud verksamma inom det industriella
rättskyddets område.
Reglerna ska inte uppfattas som uttömmande. God patentombudssed kan
således ha blivit åsidosatt utan att detta uttryckligen framgår av någon enskild
regel. Reglerna ska å andra sidan inte heller uppfattas så att varje avsteg från
någon av dem utan vidare leder till disciplinär påföljd för patentombudet enligt
bestämmelsen i 9 § patentombudslagen. Den frågan ska istället bedömas med
beaktande av samtliga omständigheter i det förekommande fallet.
Det åligger den som är auktoriserad som patentombud att vara väl förtrogen
med vad som enligt dessa regler utgör god patentombudssed.
1

2

BOLFS 2012:1

I den fortsatta texten används även de kortare beteckningarna patentombud
alternativt ombud istället för beteckningen auktoriserat patentombud.
Med beteckningen uppdragsgivare avses i det aktuella sammanhanget
såväl den som lämnar uppdrag åt ett fristående patentombud att biträda i en
patenträttslig angelägenhet som den som i egenskap av arbetsgivare ger sådant
uppdrag till ett företagsinternt verksamt patentombud.
2. Patentombudets främsta skyldigheter
Ett patentombuds främsta skyldighet är att visa trohet och lojalitet mot sin
uppdragsgivare. Ombudet ska som rådgivare efter bästa förmåga tillvarata
uppdragsgivarens intressen inom ramen för vad som är gällande rätt och god
ombudssed.
3. Accept och avböjande av ett uppdrag.
Ett patentombud är inte skyldigt att anta ett uppdrag som erbjuds. Om
ett uppdrag inte antas är ombudet dock skyldigt att utan dröjsmål meddela
uppdragsgivaren om detta. Något skäl behöver ombudet inte ange.
Ett patentombud får inte anta ett uppdrag om det föreligger en intressekonflikt
eller beaktansvärd risk för en sådan i förhållande till uppdragsgivaren eller i
förekommande fall till en motpart. Detsamma gäller om det föreligger något
annat förhållande som innebär hinder för ombudet att fritt och obundet ta
tillvara uppdragsgivarens intressen.
4. Frånträdande av ett uppdrag
Om ett patentombud först efter det att ett uppdrag antagits får kännedom om
att det föreligger omständighet som – om den hade varit känd – inneburit
skyldighet för ombudet att avböja uppdraget ska ombudet frånträda detta.
Frånträdande ska vidare ske
-	 om ombudet på grund av laga förfall eller annat liknande förhållande blir 	
	 hindrad att fullgöra uppdraget,
om uppdragsgivaren trots påpekande vidhåller en begäran att ombudet
	 ska handla brottsligt eller i strid mot god patentombudssed,
-	 om uppdragsgivaren undanhåller eller förvanskar bevis eller på annat sätt 	
	 handlar svikligt.
Utan att skyldighet föreligger för ett patentombud att frånträda mottaget
uppdrag får ombudet ändock göra detta utan uppdragsgivarens samtycke om
särskilda skäl föreligger.
Ett patentombud som vill frånträda ett pågående uppdrag ska underrätta
uppdragsgivaren och ange de skäl som föreligger för frånträdandet. Om
möjligt ska uppdragsgivaren beredas skäligt rådrum att anlita nytt ombud
innan frånträdandet sker.

BOLFS 2012:1

3

5. Uppdragets utförande
Ett patentombud ska utföra ett mottaget uppdrag med omsorg, noggrannhet
och med den skyndsamhet som uppdraget med avseende på frister eller andra
omständigheter kan kräva. Ombudet ska verka för att uppdragsgivaren inte
förorsakas onödiga kostnader.
Patentombudets rådgivning i rättsliga frågor ska vara grundad på erforderliga
undersökningar rörande gällande rätt.
En uppdragsgivare ska fortlöpande hållas informerad om vad som sker i det
ärende som uppdraget avser. Frågor från uppdragsgivaren ska besvaras utan
onödigt dröjsmål.
6. Tystnadsplikt
Av 6 § patentombudslagen följer att ett auktoriserat patentombud har
tystnadsplikt vad gäller allt sådant som anförtrotts ombudet i yrkesutövningen.
Av bestämmelsen framgår också att det ankommer på ombudet att tillse att
motsvarande tystnadsplikt i förekommande fall iakttas av ombudets biträden.
Undantag från tystnadsplikten gäller om uppdragsgivaren ger sitt samtycke till
att informationen lämnas ut eller om laglig skyldighet att lämna upplysning
föreligger.
7. Yrkeskompetens
Ett patentombud är skyldigt att upprätthålla och utveckla sin yrkeskompetens
och därvid särskilt följa rättsutvecklingen på det patenträttsliga området.
8. Förhållandet till en uppdragsgivares motpart
I fall där uppdragsgivaren har en motpart får ett patentombud inte vidta
rättsliga åtgärder mot motparten utan att motparten först fått skälig tid på sig
att ta ställning till uppdragsgivarens anspråk och överväga möjlighet att träffa
en uppgörelse i godo.
Rättsliga åtgärder får dock vidtas mot motparten utan förvarning om ett
dröjsmål skulle innebära en beaktansvärd risk för att uppdragsgivaren drabbas
av rättsförlust eller annan skada.
Ett patentombud får inte i syfte att främja uppdragsgivarens sak vidta åtgärder
mot eller göra uttalanden om en motpart som i sammanhanget framstår som
otillbörliga eller på annat sätt obefogade. Ett ombud får inte heller i syfte att
vilseleda en motpart lämna oriktiga uppgifter om relevanta sakförhållanden
eller om innehållet i tillämpliga rättsregler.

4

BOLFS 2012:1

9. Debitering av arvode m.m.
Det arvode som ett patentombud debiterar ska vara skäligt. Vid bedömning
av vad som är skäligt arvode får bl.a. beaktas vad som har avtalats med
uppdragsgivaren, uppdragets art och svårighetsgrad samt resultatet av det
nedlagda arbetet.
Ett patentombud får begära förskott av uppdragsgivaren för att betala utlägg
som görs för uppdragsgivarens räkning.
10. Förhållandet till domstolar och myndigheter
Ett patentombud får inte till domstol eller annan berörd myndighet lämna
uppgift som ombudet vet är osann.
Ett patentombud ska verka för att förelägganden och andra förfrågningar från
domstol eller annan myndighet följs och besvaras inom utsatt tid.
Uppstår det hinder för ombudet eller uppdragsgivaren att enligt kallelse inställa
sig till ett muntligt sammanträde inför domstol eller annan myndighet ska
ombudet utan dröjsmål underrätta den aktuella instansen om förhållandet.
11. Förhållandet till Tillsynsmyndigheten
Ett auktoriserat patentombud är enligt 7 § patentombudslagen skyldigt att lämna
Patentombudsnämnden de uppgifter nämnden behöver för att utöva tillsyn. Det
ankommer vidare på ombudet att genast meddela nämnden omständighet som
kan innebära att förutsättningarna för auktorisation enligt 4 § första stycket
samma lag inte längre föreligger.

	

Dessa allmänna råd träder i kraft den 1 april 2012.

På Patentombudsnämndens vägnar
KARIN LINDELL
			

Hans Lind


