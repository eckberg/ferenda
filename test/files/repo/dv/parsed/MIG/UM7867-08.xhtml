<?xml version='1.0' encoding='utf-8'?>
<html xmlns:owl="http://www.w3.org/2002/07/owl#" xmlns:rdf="http://www.w3.org/1999/02/22-rdf-syntax-ns#" xmlns:xsd="http://www.w3.org/2001/XMLSchema#" xmlns:dct="http://purl.org/dc/terms/" xmlns:xsi="http://www.w3.org/2001/XMLSchema-instance" xmlns:rpubl="http://rinfo.lagrummet.se/ns/2008/11/rinfo/publ#" xmlns="http://www.w3.org/1999/xhtml" xsi:schemaLocation="http://www.w3.org/1999/xhtml http://www.w3.org/MarkUp/SCHEMA/xhtml-rdfa-2.xsd" version="XHTML+RDFa 1.1" xml:lang="en">
  <head about="http://localhost:8000/res/dv/mig/2009:30">
    <meta content="MIG 2009:30" property="dct:identifier" xml:lang=""/>
    <link href="http://lagen.nu/org/2008/domstolsverket" rel="dct:publisher"/>
    <meta content="2009" property="rpubl:arsutgava" xml:lang=""/>
    <meta content="30" property="rpubl:lopnummer" xml:lang=""/>
    <link href="http://localhost:8000/coll/dv/mig" rel="rpubl:rattsfallspublikation"/>
    <link href="http://localhost:8000/res/dv/mig/UM7867-08/2009-11-03" rel="rpubl:referatAvDomstolsavgorande"/>
    <link href="http://lagen.nu/org/2008/migrationsoverdomstolen" rel="dct:publisher" about="http://localhost:8000/res/dv/mig/UM7867-08/2009-11-03"/>
    <meta content="Prop. 1971:30 del 2 s. 537" property="dct:relation" xml:lang="" about="http://localhost:8000/res/dv/mig/UM7867-08/2009-11-03"/>
    <meta content="Prop. 2004/05:170 s. 105 och 129-131" property="dct:relation" xml:lang="" about="http://localhost:8000/res/dv/mig/UM7867-08/2009-11-03"/>
    <link href="http://localhost:8000/concept/Asyl" rel="dct:subject" about="http://localhost:8000/res/dv/mig/UM7867-08/2009-11-03"/>
    <link href="http://localhost:8000/concept/Europakonventionen" rel="dct:subject" about="http://localhost:8000/res/dv/mig/UM7867-08/2009-11-03"/>
    <link href="http://localhost:8000/concept/Muntlig_förhandling" rel="dct:subject" about="http://localhost:8000/res/dv/mig/UM7867-08/2009-11-03"/>
    <meta content="Behovet av muntlig förhandling är särskilt framträdande i mål som rör avvisning eller utvisning av en utlänning som ansöker om uppehållstillstånd på grund av uppgivet flyktingskap eller såsom skyddsbehövande i övrigt och där en bedömning av trovärdigheten i den lämnade berättelsen har omedelbar betydelse för frågan om uppehållstillstånd. Är innehållet i de åberopade uppgifterna och utlänningens agerande sådant att det framstår som klart att uppgifterna är oförenliga och inte överensstämmer med verkligheten behöver inte någon muntlig förhandling hållas, trots att utlänningen begärt detta." property="dct:title" xml:lang="sv" about="http://localhost:8000/res/dv/mig/UM7867-08/2009-11-03"/>
    <meta content="1" property="rpubl:avdelning" xml:lang="" about="http://localhost:8000/res/dv/mig/UM7867-08/2009-11-03"/>
    <meta datatype="xsd:dateTime" content="2009-11-03T00:00:00" property="rpubl:avgorandedatum" about="http://localhost:8000/res/dv/mig/UM7867-08/2009-11-03"/>
    <link href="http://localhost:8000/res/sfs/1971:291#P9" rel="rpubl:lagrum" about="http://localhost:8000/res/dv/mig/UM7867-08/2009-11-03"/>
    <link href="http://localhost:8000/res/sfs/1994:1219" rel="rpubl:lagrum" about="http://localhost:8000/res/dv/mig/UM7867-08/2009-11-03"/>
    <link href="http://localhost:8000/res/sfs/2005:716#K16P5" rel="rpubl:lagrum" about="http://localhost:8000/res/dv/mig/UM7867-08/2009-11-03"/>
    <meta content="UM7867-08" property="rpubl:malnummer" xml:lang="" about="http://localhost:8000/res/dv/mig/UM7867-08/2009-11-03"/>
    <link href="http://localhost:8000/res/dv/mig/2006:9" rel="rpubl:rattsfall" about="http://localhost:8000/res/dv/mig/UM7867-08/2009-11-03"/>
    <link href="http://rinfo.lagrummet.se/ns/2008/11/rinfo/publ#VagledandeDomstolsavgorande" rel="rdf:type" about="http://localhost:8000/res/dv/mig/UM7867-08/2009-11-03"/>
    <link href="http://rinfo.lagrummet.se/publ/rattsfall/mig/UM7867-08/2009-11-03" rel="owl:sameAs" about="http://localhost:8000/res/dv/mig/UM7867-08/2009-11-03"/>
    <meta content="Behovet av muntlig förhandling är särskilt framträdande i mål som rör avvisning eller utvisning av en utlänning som ansöker om uppehållstillstånd på grund av uppgivet flyktingskap eller såsom skyddsbehövande i övrigt och där en bedömning av trovärdigheten i den lämnade berättelsen har omedelbar betydelse för frågan om uppehållstillstånd. Är innehållet i de åberopade uppgifterna och utlänningens agerande sådant att det framstår som klart att uppgifterna är oförenliga och inte överensstämmer med verkligheten behöver inte någon muntlig förhandling hållas, trots att utlänningen begärt detta." property="rpubl:referatrubrik" xml:lang="sv"/>
    <link href="http://rinfo.lagrummet.se/ns/2008/11/rinfo/publ#Rattsfallsreferat" rel="rdf:type"/>
    <link href="http://rinfo.lagrummet.se/publ/rattsfall/mig/2009:30" rel="owl:sameAs"/>
  </head>
  <body about="http://localhost:8000/res/dv/mig/2009:30">
    <div class="instans">
      <p>A reste enligt egen uppgift in i Sverige den 19 mars 2007 och ansökte om
uppehålls- och arbetstillstånd den 21 mars 2007. Därefter ansökte han
även om flyktingförklaring och resedokument. Till stöd för sin ansökan
uppgav A att han vid ett återvändande till Irak riskerar att dödas på
grund av att han har vägrat samarbete med terrorister, att både han och
hans familj fått flera hotbrev och att han i ett av breven uppmanades
att utföra terrordåd. Han uppgav vidare att personer eftersökt honom i
bostaden och att även hans bror uppmanats att samarbeta med
terroristerna. När brodern vägrade blev han misshandlad och senare
bortförd. Innan en lösensumma hade ordnats för brodern mördades denne
och kroppen dumpades utanför familjens bostad.</p>
      <p>Migrationsverket avslog den 29 januari 2008 A:s ansökan och beslutade
att han skulle utvisas. Enligt Migrationsverkets bedömning hade A inte
lämnat en rimlig och trovärdig asylberättelse. Verket pekade bland annat
på att tidsuppgifterna rörande broderns bortförande, dennes död och A:s
egen resa från hemstaden var motstridiga men också på att berättelsen
var detaljfattig. Som exempel nämndes att A inte kunnat berätta vilka
som skickade hotbreven eller vilka som misshandlade, bortförde och
senare mördade brodern.</p>
      <p>A överklagade beslutet till Länsrätten i Stockholms län,
migrationsdomstolen. A vidhöll vad han tidigare hade sagt och framhöll
som förklaring till de motstridiga tidsuppgifterna att det han hade
varit med om hade varit kaotiskt och traumatiskt. Som skäl till att han
inte kunnat ange vem eller vilka som låg bakom hoten och mordet på
brodern uppgav han att han inte hade läst hotbreven, eftersom de var
ställda till hans far. Han begärde att migrationsdomstolen skulle hålla
muntlig förhandling i målet.</p>
      <p>Migrationsverket bestred bifall till överklagandet och anförde bl.a.
följande. Det har under handläggningen av A:s ärende kommit fram att han
också har sökt asyl i Tyskland. Tyskland har den 20 mars 2008 begärt
återtagande av A till Sverige enligt den s.k. Dublinförordningen. A har
vid sin asylansökan i Tyskland använt sig av ett annat namn och ett
annat födelsedatum. A har vidare, efter det att han återvänt från
Tyskland, haft ett samtal med en handläggare på Migrationsverket. A har
då uppgett att han har haft uppehållstillstånd i Tyskland i två år men
att han har arbetat där i sex till sju år, att han har sökt asyl i
Tyskland 2004 och att han där har en flickvän som är gravid samt att han
har problem med Baath-medlemmar i Irak. Att A rest ut ur Sverige och
sökt asyl i Tyskland under ett annat namn och med ett annat födelsedatum
är omständigheter som medför att trovärdigheten av hans lämnade
uppgifter ytterligare kan ifrågasättas. Uppgifterna om att han har
vistats i Tyskland och sökt asyl där står dessutom i strid med de
uppgifter han tidigare lämnat till Migrationsverket.</p>
      <p>Länsrätten i Stockholms län, migrationsdomstolen (2008-07-08,
Lönnestav), avslog A:s begäran om muntlig förhandling och beredde honom
samtidigt tillfälle att skriftligen slutföra sin talan. Enligt domstolen
framstod en muntlig förhandling som obehövlig. Domstolen anförde som
skäl för sin bedömning att A, sedan han överklagat Migrationsverkets
beslut, hade rest till Tyskland och sökt om asyl och att han i samband
med att Sverige återtog honom enligt Dublinförordningen uppgett att det
verkliga skälet för hans ansökan om uppehållstillstånd m.m. är att han
har problem med Baath-medlemmar utan att - trots föreläggande om det -
lämna någon förklaring till de nya uppgifterna.</p>
      <p>Länsrätten i Stockholms län, migrationsdomstolen (2008-11-13, ordförande
Åberg och tre nämndemän), avslog därefter A:s överklagande. Som skäl
angavs att A inte hade lämnat en trovärdig berättelse och att han därmed
inte gjort sannolikt att han riskerar att utsättas för någon
skyddsgrundande behandling. Domstolen uttalade vidare att hans
berättelse genomgående var vag, oprecis, detaljfattig och motsägelsefull
samt att han under utredningen ändrat sin berättelse och uppgett olika
grunder för sin ansökan och dessutom sökt asyl under två olika
identiteter.</p>
      <p>A överklagade domen till Migrationsöverdomstolen och yrkade i första
hand att Migrationsöverdomstolen, med ändring av migrationsdomstolens
dom, skulle bevilja honom permanent uppehållstillstånd som flykting
alternativt skyddsbehövande i övrigt, samt flyktingförklaring och
resedokument. I andra hand yrkade han att Migrationsöverdomstolen skulle
återförvisa målet till migrationsdomstolen för förnyad prövning i sak
och fastställa att migrationsdomstolen skulle hålla muntlig förhandling
i målet för att kunna bilda sig en uppfattning om hans trovärdighet och
för att ge honom en möjlighet att redogöra för de "nya skälen" och
omständigheterna kring den påstådda vistelsen i Tyskland. Enligt A hade
migrationsdomstolen genom att avslå hans begäran om muntlig förhandling
åsidosatt artikel 6.1 i Europakonventionen.</p>
      <p>Kammarrätten i Stockholm, Migrationsöverdomstolen (2009-11-03, Rolén,
Råberg och Ström, referent), yttrade:</p>
      <p>En första fråga att pröva i målet är om muntlig förhandling borde ha
hållits vid migrationsdomstolen.</p>
      <p>Av <a href="http://rinfo.lagrummet.se/publ/sfs/2005:716#K16P5S2" rel="dct:references">16 kap. 5 § första och andra styckena utlänningslagen (2005:716)</a>
framgår att förfarandet i migrationsdomstolarna och
Migrationsöverdomstolen är skriftligt men att muntlig förhandling får
ingå i handläggningen beträffande viss fråga, när det kan antas vara
till fördel för utredningen eller främja ett snabbt avgörande av målet.
I tredje stycket nämnda lagrum anges vidare att muntlig förhandling ska
hållas i migrationsdomstol, om en utlänning som för talan i målet begär
det samt förhandlingen inte är obehövlig och inte heller särskilda skäl
talar emot det. Bestämmelserna har sin motsvarighet i <a href="http://rinfo.lagrummet.se/publ/sfs/1971:291#P9" rel="dct:references">9 §
förvaltningsprocesslagen (1971:291)</a>.</p>
      <p>Bestämmelser som under vissa förutsättningar ger den enskilde en rätt
till muntlig förhandling finns vidare i den europeiska konventionen den
4 november 1950 om skydd för de mänskliga rättigheterna och de
grundläggande friheterna (Europakonventionen). Av artikel 6 i
konventionen framgår bland annat att var och en ska vid prövningen av
hans eller hennes civila rättigheter och skyldigheter vara berättigad
till en rättvis och offentlig förhandling. Frågor som gäller viseringar,
uppehållstillstånd och andra utlänningsrättsliga frågor rör dock som
regel inte enskildas civila rättigheter och skyldigheter. Artikel 6 är
därmed inte tillämplig på sådana frågor. Det gäller även om besluten i
dessa frågor får återverkningar på den enskildes privat- och familjeliv
(se Europadomstolens dom i målet 39652/98, Maaouia mot Frankrike, den 5
oktober 2000).</p>
      <p>Frågan om migrationsdomstolen borde ha hållit muntlig förhandling i
målet ska således prövas enbart mot <a href="http://rinfo.lagrummet.se/publ/sfs/2005:716" rel="dct:references">utlänningslagens</a> bestämmelser om
muntlig förhandling.</p>
      <p>De nu gällande bestämmelserna i <a href="http://rinfo.lagrummet.se/publ/sfs/2005:716" rel="dct:references">utlänningslagen</a> om muntlig förhandling
kom till i samband med införandet av den nya instans- och
processordningen i utlännings- och medborgarskapsärenden den 1 april
2006. Ett av syftena bakom den nya ordningen var att inslaget av
muntlighet skulle bli större än vad som dittills varit fallet och att
detta också skulle ge bättre möjligheter att i mål som har stor
betydelse för den enskilde bedöma en persons trovärdighet.
Bestämmelserna om muntlig förhandling i <a href="http://rinfo.lagrummet.se/publ/sfs/2005:716" rel="dct:references">utlänningslagen</a> utformades i
enlighet med bestämmelserna i <a href="http://rinfo.lagrummet.se/publ/sfs/1971:291#P9" rel="dct:references">9 § förvaltningsprocesslagen</a> (se <a href="http://rinfo.lagrummet.se/publ/prop/2004/05:170#s105" rel="dct:references">prop.
2004/05:170 s. 105</a> och 129).</p>
      <p>I förarbetena till <a href="http://rinfo.lagrummet.se/publ/sfs/1971:291#P9" rel="dct:references">9 § förvaltningsprocesslagen</a> (<a href="http://rinfo.lagrummet.se/publ/prop/1971:30" rel="dct:references">prop. 1971:30</a> del 2 s.
537) diskuterades vilka faktorer som är relevanta vid avvägningen av om
muntlig förhandling ska hållas när enskild part begär det. I
specialmotiveringen till bestämmelsen anförde departementschefen i detta
sammanhang att man bör ta stor hänsyn till enskild parts önskemål men
att han eller hon knappast kan tillåtas ha ett avgörande inflytande på
frågan. Ställningstagandet till om en muntlig förhandling är obehövlig
eller inte borde enligt departementschefen i första hand ske mot
bakgrund av den föreliggande utredningen i målet men också andra
faktorer borde kunna tillmätas betydelse, t.ex. att målet är viktigt för
parten och att han eller hon genom förhandlingen kan få en bättre
förståelse för innebörden av det kommande avgörandet. Ett särskilt skäl
mot att hålla muntlig förhandling kunde enligt departementschefen vara
målets bagatellartade karaktär eller att kostnaderna för förhandlingen
är stora i förhållande till de värden som tvisten gäller.</p>
      <p>Frågan om i vilka situationer muntlig förhandling måste hållas berördes
också i förarbetena till den nya instans- och processordningen i
utlännings- och medborgarskapsärenden (<a href="http://rinfo.lagrummet.se/publ/prop/2004/05:170#s129" rel="dct:references">prop. 2004/05:170 s. 129</a>-131).
Regeringen uttalade i det sammanhanget att behovet av muntlig
förhandling i den nya ordningen varierar med hänsyn till vilka frågor
som ska prövas i målet och förhållandena i det enskilda fallet.
Samtidigt som detta behov föreligger måste också vikten av en effektiv
rättegångsordning beaktas. Vidare uttalade regeringen att det vid en
sammanvägning mellan dessa aspekter också bör beaktas de speciella krav
som målen i den nya ordningen ställer på skyndsam handläggning liksom
den särskilda karaktär som mål enligt <a href="http://rinfo.lagrummet.se/publ/sfs/2005:716" rel="dct:references">utlänningslagen</a> har eftersom dessa
påverkas av omständigheter som varken den enskilde eller staten kan
påverka.</p>
      <p>Migrationsöverdomstolen gör följande bedömning.</p>
      <p>Den muntliga förhandlingsformen i förvaltningsdomstolsprocessen är inte
ett alternativ till den skriftliga handläggningsformen utan ett
komplement till denna. Vid bedömningen av om muntlig förhandling ska
hållas eller inte måste en helhetsbedömning av omständigheterna i målet
göras (se <a href="http://rinfo.lagrummet.se/publ/rattsfall/mig/2006:9" rel="dct:references">MIG 2006:9</a>).</p>
      <p>Behovet av muntlig förhandling gör sig gällande med olika styrka i olika
typer av utlänningsmål. Behovet av muntlig förhandling är särskilt
framträdande i mål som rör avvisning eller utvisning av en utlänning som
ansöker om uppehållstillstånd på grund av uppgivet flyktingskap eller
såsom skyddsbehövande i övrigt och där en bedömning av trovärdigheten i
den lämnade berättelsen har omedelbar betydelse för frågan om
uppehållstillstånd. I sådana fall torde utrymmet för att inte hålla
muntlig förhandling, när sådan begärts av utlänningen, vara mycket
begränsat. Är det å andra sidan på det sättet att innehållet i de
åberopade uppgifterna är sådant att det framstår som klart att dessa
inte överensstämmer med verkligheten behöver inte någon muntlig
förhandling hållas, trots att utlänningen begärt detta.</p>
      <p>A har under handläggningen ändrat sin berättelse och uppgett nya grunder
för sin ansökan om skydd. Ursprungligen säger han sig ha flytt från Irak
2006 eftersom han har vägrat samarbeta med terrorister och då han vid
ett återvändande riskerar att dödas. Under målets handläggning i
migrationsdomstolen säger han sig i stället ha bott och arbetat i
Tyskland i sex till sju år innan han ansökte om uppehållstillstånd i
Sverige och att hans verkliga skäl är problem med Baath-medlemmar i Irak
utan att över huvud taget lämna någon beskrivning av dessa problem. Han
har också under handläggningen sökt asyl i Tyskland under en annan
identitet. Någon förklaring till de avvikande uppgifterna har han inte
lämnat.</p>
      <p>Vid nu angivna omständigheter finner Migrationsöverdomstolen vid en
trovärdighetsbedömning av A:s berättelse att det redan av innehållet i
de åberopade uppgifterna och hans agerande i övrigt följer att
uppgifterna är oförenliga och inte överensstämmande med verkligheten.
Muntlig förhandling i migrationsdomstolen får därför anses ha varit
obehövlig.</p>
      <p>Migrationsöverdomstolen gör i övrigt ingen annan bedömning än den
migrationsdomstolen gjort rörande de skäl som A åberopat till stöd för
sin ansökan om uppehållstillstånd. Sammanfattningsvis ska överklagandet
avslås.</p>
      <p>Migrationsöverdomstolens avgörande. Migrationsöverdomstolen avslår
överklagandet.</p>
    </div>
  </body>
</html>
